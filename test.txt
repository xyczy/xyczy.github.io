却说孔明与张飞曰：“前者子龙取桂阳郡时，责下军令状而去。今日益德要取武陵，必须也责下军令状。”飞遂立军令状，欣然便引三千军，星夜投武陵界上而来。守界人探知其事，随报金旋。旋字元机，京兆人，汉中郎将也。听得张飞引军前来，乃集将校，整点精兵器械，出城迎敌。从事巩志谏曰：“刘玄德乃大汉皇叔，仁义布于天下；加之张益德乃当世虎将，不可迎敌，不如纳降为上。”金旋大怒曰：“汝欲与贼通连为内变耶？”喝令武士推转斩之。众官皆告曰：“先斩家人，于军不利。”金旋于是喝退巩志，自率兵出。离城二十里，正迎张飞。飞平生性急，挺矛立马，大喝金旋。旋令手将出迎。众皆畏惧，莫敢向前。旋自骤马舞刀迎之。张飞大喝一声，浑如巨雷，金旋失色，不敢交锋，拨马便走。飞引众军随后掩杀。金旋走至城下，城上乱箭射下。旋视之，见巩志立于城上曰：“汝不顺天时，自取败亡！吾与百姓自降刘矣！”言末毕，一箭射中金旋面门，旋坠马下，军士割头以献张飞。巩志出城纳降，飞就令巩志赍印绶，往桂阳见玄德。至半路遇见，呈献已毕。玄德大喜，就令巩志代金旋之职。
